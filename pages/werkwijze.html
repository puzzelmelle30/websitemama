<div class="prose fade-in">
  <h3>Raku</h3>
  <p>Raku is een oude Japanse stooktechniek, voortkomend uit de theeceremonie (16e eeuw). Het werk wordt snel opgestookt tot ongeveer 1000 graden C, dan uit de gloeiend hete oven gehaald en in zaagsel gezet. Dit wordt afgesloten van zuurstof zodat een reducerende atmosfeer ontstaat. De ongeglazuurde delen van de klei kleuren zwart en het keramiek krijgt een grote temperatuurschok te verduren. Hierdoor ontstaat in het glazuur een prachtig craquelé en daarmee het verweerde uiterlijk.</p>
  
  <div class="page-image">
    <img src="images/werkwijze/raku.jpg" alt="Raku keramiek">
  </div>
  
  <div class="section-divider"></div>
  
  <h3>Vier keramische beelden voor het SCW in Tiel</h3>
  <p>In het nieuwe gebouw van woningbouwcorporatie SCW in Tiel zijn sinds april 2012 vier beelden van de Bossche keramiste Susanne Silvertant te bewonderen.</p>
  
  <h4>Over de beelden:</h4>
  <p>Een toevallige ontmoeting leidde eind 2010 tot een opdracht aan Susanne Silvertant om vier beelden te maken voor het nieuwe pand voor woningbouwcorporatie SCW-Tiel. De beelden zouden de kernwaarden van het SCW uit moeten drukken: transparant, opbouwend, groeiend, zichtbaar, maatschappelijke betrokkenheid en uitstraling vertonend.</p>
  
  <p>Voor het beeld voor het Atrium is Susanne Silvertant uitgegaan van het idee van de ladder. Een ladder staat symbool voor verbindingen. Je kunt ermee van het ene niveau naar het andere komen. Waar de sporten van een ladder zich bevinden is in het beeld transparant glas gebruikt. De zijkanten zijn trapsgewijs opgebouwd. In het glas zijn koperstrips gesmolten, die terug komen in porseleinen strips die in de klei zijn ingelegd. Hiermee wordt verwezen naar het lijnenspel van licht en schaduw en het ritme van het belangrijkste van oudsher gebruikte bouwmateriaal: hout.</p>
  
  <p>Ook de menselijke maat is belangrijk in het hele proces: keramiek lijkt bij uitstek het materiaal om een hechte relatie te creëren tussen gebouw en gebruiker. Keramiek wordt geassocieerd met ambachtelijkheid: de handmatige aandacht die besteed wordt aan het materiaal. Belangrijk hierbij zijn de waarde van het toeval en de imperfectie van het nooit volledig te controleren ambachtelijke proces.</p>
  
  <p>In het tweede beeld op de eerste verdieping wilde Susanne de verborgen elementen, zoals bedrading van het gebouw, zichtbaar maken. De koperen elektriciteitsdraden zijn gestript en in glas gesmolten. Zij ziet de bedrading van een gebouw als de aderen van een lichaam; zij zorgen voor het kloppend hart van de organisatie. Door deze bloot te leggen ontstaat er een nieuw beeld wat op zichzelf staat.</p>
  
  <p>Voor het derde beeld op de tweede verdieping vond Susanne Silvertant inspiratie bij een bezoek aan het vorige pand van het SCW. Bij de balie vielen haar de bakstenen met structuur op. Zij besloot sporen van het 'oude' te gebruiken voor een nieuw beeld, en daarmee 'groei' te verbeelden. Door afdrukken van deze stenen in de zachte klei in een beeld te vangen voor het nieuwe pand verwijst zij naar het oude gebouw. Toch is dit geen letterlijke verwijzing: vanwege het krimpen van de klei is de maat anders en delen zijn vervangen door blauw glas. Het glas is transparant en versterkt de vorm. De kleur blauw verwijst naar ruimtelijkheid en openheid.</p>
  
  <p>Het vierde beeld ten slotte is voor de ruimte van de directeur. In dit kantoor vinden ontmoetingen plaats en is ruimte voor overleg. Er vallen beslissingen over allerhande zaken. Voor deze ruimte is een beeld ontworpen die als 'lettervanger' dienst kan doen. Voor een goede akoestiek heeft het beeld een gebogen vorm gekregen. Het beeld vangt woorden en letters op en de ingekraste schrifttekens drukken de wens uit dat het in deze ruimte geschreven en gesproken woord goed overkomt. De transparante gedeelten in het beeld staan garant voor een transparant taalgebruik, wat belangrijk is bij een goede samenwerking. Afdrukken van muntjes waaronder het geluksdubbeltje van de kunstenares verbeelden een gezonde financiële toekomst van deze organisatie.</p>
</div>
