<div class="intro-image fade-in">
  <img src="images/introductie.jpg" alt="Susanne in haar atelier">
</div>

<div class="prose fade-in fade-in-delay-1">
  <p>Ik maak keramische beelden met een krachtige en monumentale vormgeving. De objecten bestaan uit met elkaar verlijmde, handgevormde elementen die raku worden gestookt. Door middel van deze stooktechniek bereik ik de door mij gewenste verweerdheid van mijn objecten. Mijn interesse in architectuur geef ik vorm in mijn beelden. Stevige, rationele vormen onthullen een fascinatie voor de huid. Tijdens de opbouwfase laat ik openingen in de huid van de klei ontstaan die het licht doorlaten, waardoor een object een zekere transparantie krijgt. Gaandeweg ben ik, naast ingelegd porselein, porseleinen beeldelementen gaan toepassen. Het heldere porselein weerkaatst het licht, terwijl de geblakerde klei juist het licht absorbeert.</p>
  
  <p>De afgelopen jaren heeft mijn werk een belangrijke ontwikkeling doorgemaakt. Het werk werd groter en monumentaler van afmeting, maar vooral de toepassing van elementen van glas in mijn beelden zorgt voor vernieuwingen in mijn werk. Om mij de techniek van het werken met warm glas eigen te maken heb ik enkele glas-seminars gevolgd. Een subsidie van het Scholingsfonds-kc heeft mij in staat gesteld, door coaching van een zeer ervaren glaskunstenaar, de kennis op te doen over het vervaardigen van complexe vormen van glas in mijn eigen atelier, binnen mijn eigen mogelijkheden wat betreft outillage (2007).</p>
  
  <p>Nieuw in mijn werk, als gevolg van deze ontwikkeling, zijn de sprankelende elementen van gegoten glas waaromheen de klei zich lijkt te vormen. De gelaagdheid van het werk wordt hierdoor versterkt. Waar die eerst ontstond door het craquelé van het glazuur door te laten lopen in de huid, wordt die nu extra versterkt door bijvoorbeeld koperdraad in het glas te versmelten waardoor een beeldelement dóórloopt. De transparantie van het glas, in combinatie met een subtiel kleurgebruik, zorgen voor een spannend contrast.</p>
</div>
